I ett stort hus alldeles intill en å bor den sjuåriga flickan Madicken med sina 
föräldrar, sin lillasyster Lisabet och jungfrun Alva.

Madicken och Lisabet leker och hittar på allehanda äventyr hemma i trädgården 
på Junibacken. En sommardag när Linus-Ida tvättat i ån leker systrarna Moses i 
vassen, vilket håller på att sluta illa.

Sedan har det blivit dags för Madicken att börja i skolan. Det går utmärkt 
berättar Madicken, om det inte varit för den där Rickard som lär ut slagdängor 
som inte mamma vill höra henne sjunga, kastar hennes galosch i kanalen, spiller 
ut bläck på hennes klänning och slår sönder hennes griffeltavla. I själva 
verket finns dock ingen Rickard, Madicken har fantiserat ihop honom för att 
dölja egna hyss. Fröken Finemang, säger pappa och skrattar, berätta hur det är 
i skolan ... utan Rickard.

En dag kommer Madicken hem från skolan helt uppspelt av glädje. Hennes 
skolklass ska på utflykt, de ska åka tåg och äta matsäck på ett berg för att 
titta på utsikten. Lisabet vill också åka på skolutflykt. Madicken tycker synd 
om henne och tar med henne på utflykt hemma på vedbodens tak, där kan de titta 
på utsikten medan de äter godsaker mamma stoppat ner åt dem i en korg. Men 
medan de sitter där och pratar kommer Madicken på vad grannpojken Abbe har 
berättat om; att man kan hoppa ur flygmaskiner med hjälp av stora paraplyer. 
Det vill Madicken testa. Du är inte klok Madicken, säger Lisabet. Men Madicken 
lånar pappas stora paraply och hoppar mycket riktigt från vedbon. Farbror 
Nilsson kommer rusande när han hör Lisabets skrik och ser Madicken liggande på 
marken, det är förbi med Junibackens lilla Madick, säger han tungt. Men som tur 
är blir det bara en hjärnskakning och som av ett under även skolutflykt lite 
senare.

Varje torsdag äter man ärtsoppa på Junibacken, som tur är, är det inte varje 
torsdag som Lisabet pillar in en ärta i näsan. Men när hon gör det är det så 
ordentligt att det bara är att promenera bort till doktor Berglund för att 
pilla ut den, innan det växer ut en luktärt.

Sedan har det blivit dags för jul på Junibacken. Varenda vrå skuras, julgran 
måste införskaffas och all mat förberedas av Alva, även sparvarna får julkärvar 
att kalasa på av pappa. Alla ska känna att det är jul, också Linus-Ida och 
Nilssons, det ska Madicken se till.
