---
title: Formalia
---
## Kursens mål

Kursen syftar till att ge grundläggande kunskaper i programmering och
datalogiska begrepp. Vi använder Python då det är relativt okomplicerat
och därmed lämpligt som första programmeringsspråk, men fortfarande [ett
av de mest populära programmeringsspråken][python-in-top].

[python-in-top]: https://www.computer.org/publications/tech-news/trends/programming-languages-you-should-learn-in-2020/


## Kursstruktur

Kursen består av föreläsningar, övningar och laborationer. Dessa tillfällen är 
schemalagda, du finner schemat i [KTH Social][schema].

[schema]: https://www.kth.se/social/home/personal-menu/schema/

Under första halvan av kursen börjar varje vecka med egen förberedelse inför en 
föreläsning, därefter följer föreläsningen, en laborationsuppgift, en till 
föreläsning och en övning.

Föreläsningarna ges [i Zoom][zoom-room] för helklass. Dessa spelas in och görs 
tillgängliga när de är genomförda.

[zoom-room]: https://kth-se.zoom.us/j/66622274394

Övningarna sker i mindre grupper och är generellt med interaktiva än 
föreläsningarna. Dessa ges primärt på campus med *begränsning i antalet 
deltagare per grupp*. En grupp kommer dock att ges online, då utan begränsning 
i antalet deltagare.

Laborationerna är uppgifter som du måste klara av för att bli godkänd på 
kursen. Dessa ska genomföras i grupper om två personer.

Laborationstillfällena är en möjlighet för dig att få hjälp med problem 
relaterade till uppgifterna du ska göra i kursen. Dessa sker online, men 
datorsalarna finns bokade för dem som inte har en dator hemma som de kan arbeta 
med.


## Kursmoment och examination {#kursmoment}

Kursen består av tre Ladokmoment (studiemedelspoängsmoment)

-   LAB1 (1,5 hp) Utgörs av fem stycken inledande laborationer som man
    arbetar med parvis. Betyg godkänt/underkänt (G/U).
-   LAB2 (1,5 hp) Individuellt datorprov för att testa kunskaperna från
    LAB1. Betyg G/U.
-   LAB3 (3,0 hp) Benämns P-del (P som i projekt) och utgörs av en större
    individuell programmeringsuppgift. Graderad betygsskala A--E för godkänt 
    samt F och Fx för underkänt.
-   MAT1 (1,5 hp) Utgörs av två laborationer i Matlab som man
    arbetar med parvis. Betyg G/U.

Sammanlagt 7,5 hp eller c:a 200 timmar arbete.


### Laborationer (LAB1)

Labbarna arbetar ni med i grupper om två.

Under de schemalagda laborationstiderna har ni möjlighet att få hjälp, men det 
mesta av arbetet utför ni på egen tid.

Redovisning sker genom att lösningen laddas upp här på Canvas samt att man 
närvarar vid övningen och där deltar i redovisningen. Kan man ej närvara vid 
övningstillfället kan man ej bli godkänd på laborationen (av skälet att en 
uppladdning av en fil då vore enda examination). Eventuella kvarvarande 
laborationer kommer att kunna redovisas *muntligt* vid ett tillfälle i slutet 
av perioden.


### Datorprov (LAB2)

Efter de inledande labbarna förväntas man ha grundläggande
programmeringskunskaper och dessa examineras med ett datorprov (LAB2).


### P-del (LAB3)

Andra halvan av kursen ägnas åt P-delen (LAB3), vilket är en större, 
*individuell* programmeringsuppgift i Python --- en så kallad "P-uppgift".
P-delen redovisas i tre steg under kursens andra halva. De tre stegen är:

-   **Specifikation**: Innan programmet skrivs ska en specifikation
    redovisas. Syftet med specifikationen är att du ska tänka igenom
    problemet innan du försöker lösa det.
-   **Granskning**: Innan det färdiga programmet kan redovisas för en
    handledare ska det granskas av en annan kursdeltagare som provkör
    programmet, sätter sig in i koden och bedömer det m h a ett
    protokoll. Det är obligatoriskt för varje kursdeltagare att granska
    ett program.
-   **Slutredovisning**: Du väljer (normalt via webben) en tid för
    slutredovisning. Uppgiftslydelsen, specifikationen,
    granskningsprotokollet och granskaren ska medföras till
    slutredovisningen, källkod och det körbara programmet. Om du tar med
    en egen dator till redovisningen ska den vara uppkopplad mot
    Internet, eftersom vi jämför med tidigare lösningar (för att stävja
    fusk).

Uppgifterna är tänkta att vara något så när svåra och tidskrävande, räkna med 
c:a 80 timmar för en medelsvår uppgift.

P-uppgifterna kan kräva olika tidsomfång beroende på tillvägagångssätt,
tidigare programmeringserfarenhet etc. Tänk på att i enlighet med
[hederskodexen][hederskodex] ALLTID ange varifrån koden kommer när det inte är 
din egen.

[hederskodex]: https://www.kth.se/eecs/utbildning/hederskodex/inledning-1.17237


### Matlab (MAT1)

Den sista delen introducerar Matlab. Dessa laborationer syftar till att ge en
introduktion till numeriska metoder, vilket ni kommer att läsa under
andra året på ert program.

Ni jobbar parvis med dessa och både hjälp och redovisning sker muntligt vid 
laborationerna.


## Betyg

Betyget på kursen avgörs helt av P-uppgiften. De flesta uppgifterna kan
byggas på för att ge högre betyg. I övrigt gäller följande:

**E** = Godkänd P-redovisning av uppgift som lösts tillräckligt bra (max
tre påpekanden).

**D** = Godkänd P-redovisning med ett perfekt program, dvs inga
anmärkningar i protokollet (väl uppdelat, ingen kodupprepning, vettigt
dokumenterat mm).

För betyg högre än D krävs att grunduppgiften redovisas **före
kursomgångens slut**. Om man vill redovisa ett högre betyg än D efter kursens 
slut, måste man komma tillbaka nästa gång kursen ges.

Kraven på ett perfekt program gäller hela programmet, inklusive extrauppgifter.

**C** = Kraven för D + en extrauppgift med betyg C (ofta hantering av
felaktig inmatning).

**B** = Kraven för C + en extrauppgift med betyg B (ofta en svårare
algoritm).

**A** = Kraven för B + en extrauppgift med betyg A (ofta grafiskt
användargränssnitt eller avancerad algoritm).

Om du är missnöjd med assistentens betygsättning kan du överklaga detta
till kursledaren.


### Plussa

På KTH finns en rätt att tenta om för att få högre betyg fast tentan
redan är godkänd. I kurser med andra typer av examination (än tenta)
måste vi av kostnadsskäl begränsa denna rätt. Följande regler gäller i
denna kurs:

-   Den som har redovisat sin P-uppgift under kursens gång kan efter det
    höja sitt betyg, men bara **inom ett år från kursstart**, sen är
    det försent.
-   Plussning sker genom att man kan behöva förbättra programkvalitén
    eller göra vissa extrauppgifter. Ibland kan man också göra en helt
    ny uppgift.
-   Redovisningen görs vid något av [uppsamlingstillfällena][labbveckan] för 
    P-uppgifter.

*Notera*: Ett sätt att få ett högre betyg än D efter kursens slut, utan att 
vänta tills nästa kursomgång, är att redovisa och få ett E eller D innan 
kursens slut och därefter plussa upp betyget.

[labbveckan]: https://www.kth.se/social/group/labbvecka/page/restlabbar-7/


## Studentexpeditionen och servicecenter

Du finner information om studentexpeditionen och servicecenter 
[här][servicecenter]. De kan hjälpa till med diverse administrativa saker, 
exempelvis kursregistrering, tentamen och passerkort.

[servicecenter]: https://www.kth.se/eecs/kontakt/servicecenter-och-studentexpedition-1.21727


## Studenthälsan

Du har även tillgång till [Studenthälsan][studenthälsan].

[studenthälsan]: https://www.kth.se/student/studentliv/kropp-sjal/studenthalsan
