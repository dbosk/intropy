---
title: Formalia
---
## Kursens mål

Kursen syftar till att ge grundläggande kunskaper i programmering och
datalogiska begrepp. Vi använder Python då det är relativt okomplicerat
och därmed lämpligt som första programmeringsspråk, men fortfarande [ett
av de mest populära programmeringsspråken][python-in-top].

[python-in-top]: https://www.computer.org/publications/tech-news/trends/programming-languages-you-should-learn-in-2020/


## Kursstruktur

Kursen består av föreläsningar, övningar och laborationer. Dessa tillfällen är 
schemalagda, du finner schemat i [KTH Social][schema]. Det ingår även egna 
studier som du schemalägger själv.

[schema]: https://www.kth.se/social/home/personal-menu/schema/

Under första halvan av kursen börjar varje vecka med egen förberedelse inför en 
föreläsning. Därefter följer en laborationsuppgift inför en avslutande övning.

Föreläsningarna ges i [kursens zoomrum][zoom-room] för helklass. Dessa kommer 
att vara interaktiva, men de relevanta delarna spelas in och görs tillgängliga 
när de är genomförda.

[zoom-room]: https://kth-se.zoom.us/j/66622274394

Övningarna sker i mindre grupper och är generellt mer interaktiva än 
föreläsningarna. Dessa ges också online, men det finns möjlighet till begränsat 
deltagande på campus. Det finns salar bokade så att ni har någonstans att sitta 
om ni är på campus.

Laborationerna är uppgifter som är till för ditt lärande, men du måste klara av 
dem för att bli godkänd på kursen. Dessa ska genomföras i grupper om två 
personer.

Laborationstillfällena är en möjlighet för dig att få hjälp med problem 
relaterade till uppgifterna. Dessa sker online, men datorsalarna finns bokade 
för dem som inte har en dator hemma som de kan arbeta med.


## Kursmoment och examination {#kursmoment}

Kursen består av tre Ladokmoment (studiemedelspoängsmoment)

-   LAB1 (1,5 hp) Utgörs av fem stycken inledande laborationer som man
    arbetar med parvis. Betyg godkänt/underkänt (G/U).
-   LAB2 (1,5 hp) Individuellt datorprov för att testa kunskaperna från
    LAB1. Betyg G/U.
-   LAB3 (3,0 hp) Benämns P-del (P som i projekt) och utgörs av en större
    individuell programmeringsuppgift. Graderad betygsskala A--E för godkänt 
    samt F och Fx för underkänt.

Sammanlagt 6 hp eller c:a 160 timmar arbete.


### Laborationer (LAB1)

Labbarna arbetar ni med i grupper om två.

Under de schemalagda laborationstiderna har ni möjlighet att få hjälp, men det 
mesta av arbetet utför ni på egen tid.

Redovisning sker genom att lösningen laddas upp här på Canvas samt att man 
närvarar vid övningen och där deltar i redovisningen. Kan man ej närvara vid 
övningstillfället kan man ej bli godkänd på laborationen (av skälet att en 
uppladdning av en fil då vore enda examination). Då får man istället redovisa 
missade laborationer *muntligt* vid ett uppsamlingstillfälle i slutet av 
perioden (omkring tentaveckan), eller i mån av tid under ordinarie labbpass.


### Datorprov (LAB2)

Efter de inledande labbarna förväntas man ha grundläggande
programmeringskunskaper och dessa examineras med ett datorprov (LAB2). Detta 
ges i Canvas. Samarbete är inte tillåtet. Provet ges en gång var fjärde fredag 
kl 15:15 tills att ingen längre skriver (eller att nästa kurs börjar, men så 
länge brukar aldrig behövas).


### P-del (LAB3)

Andra halvan av kursen ägnas åt P-delen (LAB3), vilket är en större, 
*individuell* programmeringsuppgift i Python --- en så kallad "P-uppgift".
P-delen redovisas i tre steg under kursens andra halva. De tre stegen är:

-   **Specifikation**: Innan programmet skrivs ska en specifikation redovisas. 
    Syftet med specifikationen är att du ska tänka igenom problemet innan du 
    försöker lösa det.

-   **Granskning**: Innan det färdiga programmet kan redovisas för en 
    handledare ska det granskas av en annan kursdeltagare som provkör 
    programmet, sätter sig in i koden och bedömer det m h a ett protokoll. Det 
    är obligatoriskt för varje kursdeltagare att granska ett program.

-   **Slutredovisning**: Du väljer (normalt via webben) en tid för 
    slutredovisning. Uppgiftslydelsen, specifikationen och  
    granskningsprotokollet ska medföras till slutredovisningen. Den senaste 
    versionen av källkoden ska ha laddats upp till Canvas i förväg.

Uppgifterna är tänkta att vara något så när svåra och tidskrävande, räkna med 
c:a 80 timmar för en medelsvår uppgift.

P-uppgifterna kan kräva olika tidsomfång beroende på tillvägagångssätt,
tidigare programmeringserfarenhet etc. Tänk på att i enlighet med
[EECS:s hederskodex][hederskodex] *alltid* ange varifrån koden kommer när det 
inte är din egen.

[hederskodex]: https://www.kth.se/eecs/utbildning/hederskodex/inledning-1.17237


## Betyg

Betyget på kursen avgörs helt av P-uppgiften. De flesta uppgifterna kan
byggas på för att ge högre betyg. I övrigt gäller följande:

**E** = Godkänd P-redovisning av uppgift som lösts tillräckligt bra (max
tre påpekanden).

**D** = Godkänd P-redovisning med ett perfekt program, dvs inga
anmärkningar i protokollet (väl uppdelat, ingen kodupprepning, bra dokumenterat 
m.m.).

För betyg högre än D krävs att grunduppgiften (E-delen) redovisas **före
kursomgångens slut**. Annars måste man komma tillbaka nästa gång kursen ges.

Kraven på ett perfekt program gäller hela programmet, inklusive extrauppgifter.

**C** = Kraven för D + en extrauppgift med betyg C (ofta hantering av
felaktig inmatning).

**B** = Kraven för C + en extrauppgift med betyg B (ofta en svårare
algoritm).

**A** = Kraven för B + en extrauppgift med betyg A (ofta grafiskt
användargränssnitt, avancerad algoritm eller användande av 
tredjepartsbibliotek).

Om du är missnöjd med assistentens betygsättning kan du överklaga detta
till kursansvarig.


### Plussa

På KTH finns en rätt att tenta om för att få högre betyg fast tentan
redan är godkänd. I kurser med andra typer av examination (än tenta)
måste vi av kostnadsskäl begränsa denna rätt. Följande regler gäller i
denna kurs:

-   Den som har redovisat sin P-uppgift under kursens gång kan efter det
    höja sitt betyg, men bara **inom ett år från kursstart**, sen är
    det försent.
-   Plussning sker genom att man kan behöva förbättra programkvalitén
    eller göra vissa extrauppgifter. Ibland kan man också göra en helt
    ny uppgift.
-   Redovisningen görs vid något av [uppsamlingstillfällena][labbveckan] för 
    P-uppgifter.

*Notera*: Ett sätt att få ett högre betyg än D efter kursens slut, utan att 
vänta tills nästa kursomgång, är att redovisa och få ett E eller D innan 
kursens slut och därefter plussa upp betyget.

[labbveckan]: https://www.kth.se/social/group/labbvecka/page/restlabbar-7/


### Fusk

Fusk ses väldigt allvarligt. Vi citerar några utdrag ur [10 kapitlet i 
Högskoleförordningen (SFS 1993:100)][högskoleförordningen]:

    Allmänna bestämmelser

    1 § Disciplinära åtgärder får vidtas mot studenter som

    1.  med otillåtna hjälpmedel eller på annat sätt försöker vilseleda vid
        prov eller när en studieprestation annars ska bedömas,

    2.  stör eller hindrar undervisning, prov eller annan verksamhet inom
        ramen för utbildningen vid högskolan,

    3.  stör verksamheten vid högskolans bibliotek eller annan särskild
        inrättning inom högskolan, eller

    4.  utsätter en annan student eller en arbetstagare vid högskolan för
        sådana trakasserier eller sexuella trakasserier som avses i 1 kap. 4
        § diskrimineringslagen (2008:567).

Den första punkten är den som avser fusk, eller vilseledande vid examination 
som det kallas. Om sådan inträffar får högskolan vidta åtgärder. Igen från 10 
kapitlet i Högskoleförordningen (SFS 1993:100):

    Disciplinära åtgärder

    2 § De disciplinära åtgärderna är varning och avstängning.

    Ett beslut om avstängning innebär att studenten inte får delta i
    undervisning, prov eller annan verksamhet inom ramen för utbildningen
    vid högskolan. Beslutet skall avse en eller flera perioder, dock
    sammanlagt högst sex månader.

    Ett beslut om avstängning får också begränsas till att avse tillträde
    till vissa lokaler inom högskolan.

Fusk utreds av disciplinnämnden, igen från 10 kapitlet i Högskoleförordningen 
(SFS 1993:100):

    Disciplinnämnden

    3 § Ärenden om disciplinära åtgärder skall, om inte annat följer av 9 §,
    handläggas av en disciplinnämnd. En sådan nämnd skall finnas vid varje
    högskola.

    4 § Disciplinnämnden skall bestå av rektor som ordförande, en lagfaren
    ledamot som skall vara eller ha varit ordinarie domare och en
    företrädare för lärarna vid högskolan. Studenterna vid högskolan har
    rätt att vara representerade i nämnden med två ledamöter. Förordning
    (1998:1003).

Det vill säga en domare från svensk domstol är med i bedömningen. Slutligen:

    13 § När ett beslut om avstängning har fattats, skall underrättelser om 
    detta genast tillställas Centrala studiestödsnämnden och de organ inom 
    högskolan som berörs.

Det vill säga: om ni blir dömda till avstängning kommer ni eventuellt att även 
tappa ert CSN-stöd, beroende på längden av avstängningen.

EECS-skolan vid KTH har utarbetat en hederskodex för att underlätta att inte 
råka vilseleda vid examination. Se [EECS:s hederskodex][hederskodex] för 
detaljer.

[högskoleförordningen]: https://www.riksdagen.se/sv/dokument-lagar/dokument/svensk-forfattningssamling/hogskoleforordning-1993100_sfs-1993-100#K10


## Studentexpeditionen och servicecenter

Du finner information om studentexpeditionen och servicecenter 
[här][servicecenter]. De kan hjälpa till med diverse administrativa saker, 
exempelvis kursregistrering, tentamen och passerkort.

[servicecenter]: https://www.kth.se/eecs/kontakt/servicecenter-och-studentexpedition-1.21727


## Studenthälsan

Du har även tillgång till [Studenthälsan][studenthälsan].

[studenthälsan]: https://www.kth.se/student/studentliv/kropp-sjal/studenthalsan
